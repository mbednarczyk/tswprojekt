Prezydent Putin prowadzi wojnę o duszę własnego narodu. W ten sposób zdobywa sobie poparcie, uwielbienie i entuzjazm. Realizuje na zimno swój plan, który był dużo wcześniej sygnalizowany w różnych oficjalnych dokumentach - ocenia Adam D. Rotfeld, były minister spraw zagranicznych, współprzewodniczący Polsko-Rosyjskiej Komisji ds. Trudnych.
Rosja rozpoczyna w sposób niespodziewany kolejną zimną wojnę z Zachodem. Ćwierć wieku temu ZSRR taką wojnę przegrał. Jakie kalkulacje kierują prezydentem Putinem? 

Adam D. Rotfeld, były minister spraw zagranicznych, współprzewodniczący Polsko-Rosyjskiej Komisji ds. Trudnych: - Nie pasuje mi tu ani przymiotnik "niespodziewany", ani określenie "zimna wojna". Rosja przygotowywała się i przygotowywała świat do tego konfliktu od co najmniej siedmiu lat - od przemówienia prezydenta Putina w lutym 2007 r. na konferencji bezpieczeństwa w Monachium. Mimo to Zachód jest zaskoczony takim rozwojem wypadków, na który nie wypracował skutecznej odpowiedzi. Mamy problem. Sprowadza się on do tego, że podważone zostały fundamenty porządku politycznego i prawnomiędzynarodowego, na którym opierał się pokój i bezpieczeństwo Europy w ciągu 70 powojennych lat.

Nie była to "klasyczna wojna", ale nowy typ "operacji specjalnej". Teoretyk takiego typu operacji zmarł w 1974 r. w Argentynie. W Rosji zyskał znaczną popularność mimo swojej wrogości wobec ZSRR. Był to płk Jewgienij Messner - szef sztabu Ławra Korniłowa i barona Piotra Wrangla. Wykładowca Szkoły Wojskowej w Belgradzie, który w czasie II wojny światowej współpracował z III Rzeszą. Opracował koncepcję, zgodnie z którą przyszłe wojny nie będą toczyć się o terytoria i surowce, ale "o dusze narodów", będą to wojny buntownicze - "miatieżnyje wojny". Konflikty tego rodzaju, w których materiałem wybuchowym są spory narodowościowe, społeczne i dezinformacja, są w swej istocie wojnami głównie psychologicznymi, a sposobem ich prowadzenia jest podsycanie napięć i działania propagandowe. Dla takich "wojen" najbardziej użyteczne są "siły specjalne", dobrze wyszkolone jednostki do działań niekonwencjonalnych. Takich wojen nie rozstrzygają siły zbrojne na polach bitew. W takich operacjach armia służy nie tyle odstraszaniu, co zastraszaniu ludności i sił zbrojnych potencjalnego przeciwnika.

Krymska wpadka amerykańskich służb wywiadowczych. Amerykański wywiad się głowi: gdzie popełniliśmy błąd?


I Putin postanowił przeprowadzić wojnę o duszę narodu ukraińskiego? 

- Prezydent Putin prowadzi wojnę o duszę własnego narodu. W ten sposób zdobywa sobie poparcie, uwielbienie i entuzjazm. Konflikt o Krym został rozegrany według recepty Messnera. Po wojnie z Gruzją z 2008 r., gdy armia okazała się mało sprawna i w sposób ewidentny zawiódł system kontroli, łączności i dowodzenia, podjęto w Rosji wielki program wojskowych reform i przezbrojenia. Preliminarz na najbliższą dekadę przewiduje wydatek ok. 700 mld dolarów na dodatkowe zakupy. Obecnie na zbrojenia Rosja wydaje 3,7 PKB. Wzmacniane są zarówno strategiczne siły rakietowo-jądrowe, jak i poszczególne segmenty sił konwencjonalnych. Nacisk został położony na działanie sił specjalnych - specnaz. W scenariuszach ostatnich ćwiczeń widać wyraźnie, że początkiem konfliktu są próby secesji i konflikty narodowościowe. Operacja "powrót Krymu do macierzy" jest praktycznym testem i sprawdzianem skuteczności rosyjskich sił zbrojnych na pograniczu z Ukrainą.

Trudno przypuszczać, by moment konfrontacji został wybrany przez Putina. Nikt nie przewidział rozwoju sytuacji na Ukrainie. 

- Putin też nie przewidział. Była to raczej reakcja na rozwój wypadków i niepogodzenie się z rolą tej części ukraińskiego społeczeństwa, które reprezentuje Majdan. W Moskwie dominowało przekonanie, że Wiktor Janukowycz wcześniej czy później rozprawi się z protestującym Majdanem. Nie doceniono siły społecznego protestu. Jednak najwyraźniej służby specjalne miały przygotowany na taką okoliczność inny scenariusz działań, którego realizacja była dostosowywana na bieżąco do "spontanicznej" secesji Krymu. Widać wyraźnie, jak swój plan dostosowywały do politycznego kalendarza. Referendum w sprawie przyszłości Krymu miało być najpierw 25 maja, potem 30 marca. W końcu marionetkowy premier Krymu Siergiej Aksjonow - w przeszłości rosyjski oficer niskiej rangi - otrzymał polecenie, aby je przyspieszyć, i ostatecznie odbyło się 16 marca. Gdy dziennikarz rosyjskiej telewizji zapytał go, dlaczego nie wpuścił na Krym inspektorów OBWE, którzy mieli prawo dokonać takiej inspekcji na podstawie dokumentu wiedeńskiego o środkach budowy zaufania - odpowiedział po żołniersku: "Nie byli tu potrzebni, bo zadawaliby niewygodne pytania". Prosty człowiek udzielił prostej odpowiedzi.

Czy Ukraińcy mogli się bronić na Krymie? Mogli, ale po co...?


Czyli to nie jest tak, że Putin żyje w "innej rzeczywistości", jak to oceniała kanclerz Merkel? 

- Oczywiście, że nie. Prezydent Rosji realizuje na zimno swój plan, który był dużo wcześniej sygnalizowany w różnych oficjalnych dokumentach. W 2008 r. po wojnie w Gruzji dowiedzieliśmy się, że Rosja ma specjalne prawa do uprzywilejowanych stref na poradzieckiej przestrzeni. W lutym 2010 r. była ogłoszona nowa doktryna wojenna, a w lutym 2013 - nowa doktryna polityki zagranicznej. Wyraźnie zapowiadano tam, że Rosja zastrzega sobie prawo do obrony ludności rosyjskiej poza terytorium Federacji Rosyjskiej.

Ta polityka znajduje w społeczeństwie rosyjskim zrozumienie? 

- Tak. Miliony Rosjan odczuwają nostalgię za utraconym imperium. Sam Putin w swoim orędziu do parlamentu oświadczył w 2005 r., że największą tragedią XX wieku był rozpad Związku Radzieckiego. Nie I ani II wojna światowa, nie faszyzm w Niemczech i komunizm w Rosji, ale rozpad ZSRR. Wielu Rosjan tak myśli. Dla wielu z nich oderwanie się Ukrainy od Rosji to trauma wyjątkowa. Wielokrotnie rozmawiałem na ten temat z Michaiłem Gorbaczowem - autorem przemian, które doprowadziły do upadku ZSRR. Przekonywał mnie, że jego żona Raisa i on sam mieli rodzinę na Ukrainie, że Rosja i Ukraina mają wspólne korzenie, że są w istocie jednym narodem. Ubolewał, że Ukraina od Rosji odeszła. Zresztą teraz poparł secesję Krymu...

Putin otwarcie uprzedzał więc Zachód o swoich zamiarach. 

- Uprzedzał. Źródła radykalnej rosyjskiej polityki są wielorakie. Przywódcy Rosji nie pogodzili się z tym, że epoka imperiów minęła. Wszystkie mocarstwa - nie tylko Rosja - miały trudności z pogodzeniem się z nową rzeczywistością. Nie bez znaczenia były też zawiedzione nadzieje i złudzenia. Koncepcja Zachodu sprowadzała się do tego, by włączyć Rosję do współpracy i do systemu współzależności. Natomiast w Rosji dominowało przekonanie, że nowy postzimnowojenny ład w Europie będzie nową edycją koncertu mocarstw - według XIX-wiecznej recepty Metternicha z czasów kongresu wiedeńskiego. Tym razem byłyby to trzy potęgi: Stany Zjednoczone, Unia Europejska i Rosja, która postulowała i realizuje powrót do koncepcji stref wpływów. Zderzyły się dwie różne mentalności: jedna oparta na wspólnym systemie wartości i inna - na prawie silniejszego, na utrzymywaniu w strachu swoich sąsiadów. To, co się stało obecnie - secesja Krymu - to z jednej strony przekreślenie na pewien czas szans na budowę "szerszej Europy", a z drugiej - utrata zaufania i przekonanie Zachodu, że z Rosją nie można kształtować bezpieczeństwa opartego na współpracy.